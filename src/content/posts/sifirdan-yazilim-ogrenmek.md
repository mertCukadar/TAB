---
id: 2
title: 'Sıfırdan Yazılım Öğrenmek'
description: 'Yazılım öğrenmeye nasıl başlanılmalı nelere dikkat edilmeli'
date: '2024-08-14'
---

# İçindekiler
- [İçindekiler](#i̇çindekiler)
- [Yazılım Öğrenmeye Giriş](#yazılım-öğrenmeye-giriş)
- [Yazılımla İlgili Yanlış Anlamalar](#yazılımla-i̇lgili-yanlış-anlamalar)
- [Yazılımda Nelerle Karşılaşacaksınız?](#yazılımda-nelerle-karşılaşacaksınız)
- [Gözünüzü Korkutmasın!](#gözünüzü-korkutmasın)
- [Yazılıma Nasıl Başlanır?](#yazılıma-nasıl-başlanır)
- [Hangi Programlama Diliyle Başlamalıyım?](#hangi-programlama-diliyle-başlamalıyım)
- [Programlama Dillerinin Seviyeleri](#programlama-dillerinin-seviyeleri)
    - [Peki yüksek seviyeli dil nedir?](#peki-yüksek-seviyeli-dil-nedir)
- [Sonuç ve Öneriler](#sonuç-ve-öneriler)

# Yazılım Öğrenmeye Giriş
Günümüzde oldukça popüler olan yazılım ve yapay zeka öğrenmek isteyen birçok arkadaşım var. Ben de sizler gibi bu işe başlamadan önce ilk bu soruyu sordum elbet. Aslına bakarsanız, benim yaşadıklarımı yaşamanızı istemiyorum; başlamadan önce "keşke birileri bana bunu söyleseydi" dediğim birçok an oldu.

Değerli okurum, yazılıma başlamak, yazılım alanında okumak isteyenler için bir yazılımcının edinmesi gereken birçok mentalite var. Biraz bunlara değiniyor olacağım.

# Yazılımla İlgili Yanlış Anlamalar
Bu işe girmek isteyen birçok insanın içinden şu cümleler geçer, bilirim:
* "Oturduğum yerden para kazanayım."
* "Bilgisayara oturup her gün kod yazayım."
* "Web sitesi inşa edeyim, oyun yapayım."
* "Aklımda süper bir oyun fikri var."

Ama bu iş sadece bunlardan ibaret değil; sanılanın aksine bir yazılımcının gününün %90'ı kod yazmakla değil, bug düzeltmekle ve hatalarla uğraşmakla geçiyor. Saatlerce okumalar yapıp, bir dünya sekme içerisinden daha önce birinin bulduğu çözümü öğrenmekle geçiyor.

# Yazılımda Nelerle Karşılaşacaksınız?
Bizim mesleğimiz sadece bir site yapmaktan ibaret değil; bu siteyi yaparken mümkün olduğunca nasıl yapılar kurmalıyız? Nasıl bir çözüm sunuyoruz? Bunun minimum gereksinimlerle nasıl sağlayabilirim? gibi soruları barındırıyor. Birçok disiplinimiz bulunmakta ve bunların her biri derya deniz.

Şu şekilde düşünün: bir web sitesi inşa ediyorsunuz, kitlesel bir davranış analizi yapıyor, insanların tutumlarını inceliyorsunuz. Temel bilimler alanında bir araştırma yapıyor, bir analiz yapıyorsunuz. Programlamaya başlamadan önce aynı bir bina inşa eder gibi:

* Sorunu tespit etme.
* Çözüm arayışı.
* Çözümde kullanılacak metodların literatür taraması.
* Metodun programa algoritmik olarak entegre edilmesi.
* Demo testleri.
* Ürünün mimari yapısını oluşturma.
* Projelendirme.
* Ayağa kaldırma (Ürünü yayına alma).
* Pazarlama.

Belki de daha sayamayacağım birçok aşama bulunuyor...

# Gözünüzü Korkutmasın!
Yaptığımız işin her noktasında bulunmuyoruz elbet; uzmanlaşıyor, ihtiyacımız olduğu kadar öğreniyoruz. Tekrar tekrar hatırlıyor, tekrar tekrar araştırıyoruz ama her şeyin temelinde __Temel Algoritma Bilgisi__ ve __Bir yazılım dilini öğrenmek__ var.

# Yazılıma Nasıl Başlanır?
Değerli arkadaşım, internet üzerinde birçok kaynak bulunmakta. Bu işi öğrenmek için __bir kuruş ödeme yapmana gerek yok__; elinde bilgisayarın varsa her şeyi tamamen ücretsiz yapabileceğin bir laboratuvarın var demektir. Sizlerle sayfamda, Tab Mert kanalında da sıfırdan programlamaya giriş vb. içerikleri paylaşıyor olacağım. Önümüzdeki günlerde kategorilerden C# dili ile verilen eğitim dökümanlarına ulaşabileceksiniz.

Ancak şunu da kesinlikle söylemem gerekiyor; açıp bir eğitim videosu izlemek belki size bir temel kazandırabilir ama çok geçmeden kendinizi tekrar ettiğinizi fark edeceksiniz. Bu noktada şunu hatırlayın: Baştan algoritma soruları çözerek yaptığınız her şeyi pratiğe dökmelisiniz. Bir sorunu artık __video izleyerek değil__ araştırarak, okuyarak bulmalısınız. __VİDEO SİZİ YAVAŞLATIR__ ve __TEMBELLEŞTİRİR__.

İşimizin büyük bir çoğunluğu ise literatür bilgisi içermektedir; sadece bir program nasıl yazılır değil, bu teknoloji nasıl çalışıyor sorusunu da sormayı ihmal etmeyin. İnternet nasıl çalışıyor? Bilgisayar nasıl çalışıyor? Öğrenin, okuyun, tüketebildiğiniz kadar içerik tüketin.

# Hangi Programlama Diliyle Başlamalıyım?
Değerli okurum, şimdi şu şekilde sana anlatayım: hangi dili öğrenirsen öğren fark etmez; emin ol el alışkanlığını ve okuma alışkanlığını kazandığın zaman bir diğerine geçip çözüm üretmek çok kolay olacak. Bu noktada şahsi önerim __Python__ olabilir, ancak bu dilde tam anlamıyla bazı paradigmaları öğrenemeyebilirsiniz. Baktığınız zaman __C__, __C#__, __Java__ gibi orta seviye dilleri tercih etmelisiniz. Bu diller, bilgisayar donanımını daha iyi anlamanızı ve veri yapılarını daha net bir şekilde öğrenmenizi sağlayacaktır.

# Programlama Dillerinin Seviyeleri
Python'u ele alalım; gözümüzün nurudur kendisi. Çok hızlı geliştirme ve prototipleme yapabilmenin yanı sıra analiz kütüphaneleri dolayısıyla çok tercih edilen mükemmel bir dildir. Yüksek seviyeli bir dildir kendisi...

### Peki yüksek seviyeli dil nedir?
Bir dil makine diline yani bilgisayarın anladığı dile ne kadar yakınsa buna göre seviyesi belirlenir. Makine dili okuduğunuz zaman hiçbir şey anlamadığınız ama bilgisayarınızın en hızlı olduğu dildir.

Bir programlama dili, konuşma seviyesine ne kadar yakınsa o kadar yüksek seviyeli bir dildir, ancak aşama aşama bilgisayarın anlaması için diller arasında çevirme işlemi yapılması gerekir.

Anlayacağın değerli okurum, bir dilin düşük seviyeli olması güçsüz olduğu anlamına gelmez, aksine daha hızlıdır. Burada programcının marifetleri de ön plandadır elbette. Yüksek seviyeli dillerin çevirilme işlemleri dolayısıyla tahmin edersiniz ki işlemleri biraz yavaşlatır. Az miktarda kod ile yüksek seviyeli dillerde daha fazla işlem yapabilirsiniz. Ancak biz temel alıyoruz; bu noktada orta seviyeli C# gibi bir dil tercih etmemiz daha iyi olacaktır.

# Sonuç ve Öneriler
Önümüzdeki eğitim dökümanlarında C# dili üzerine bu dil ile ne gibi avantajlarımız olacağını, nasıl geliştirmeler yapabileceğimiz hakkında sizleri bilgilendiriyor olacağım. Youtube kanalımdan da eş zamanlı olarak bu serilerimizi takip edebilirsiniz.

Ne olursa olsun, sadece başlamanız dileği ile aramıza hoş geldiniz...

-Mert Kaan Çukadar (Tab Mert)
