---
id: 1
title: 'Neden Blog Yazmak İstiyorum'
description: 'Bu blogda, neden blog yazmaya başladığımı sizlerle paylaşacağım.'
date: '2024-08-14'
---

# Neden Blog Yazmalısın!

- [Neden Blog Yazmalısın!](#neden-blog-yazmalısın)
  - [1. Neden blog yazıyoruz](#1-neden-blog-yazıyoruz)
  - [2. Profilimdeki kişi ben miyim?](#2-profilimdeki-kişi-ben-miyim)
  - [3. Geri gelsin istedim.](#3-geri-gelsin-istedim)
  - [4. Blog yazmaya nasıl başlarım?](#4-blog-yazmaya-nasıl-başlarım)
    - [4.1 Yazımı nerede yazacağım?](#41-yazımı-nerede-yazacağım)
    - [4.2 Kendi sitemi yapmalıyım](#42-kendi-sitemi-yapmalıyım)

## 1. Neden blog yazıyoruz

Uzun bir zaman sonra, çevremde insanların şikâyet ettiği en büyük şeylerden biri, Instagram, TikTok vb. yerlerde yapılan paylaşımların sahteliğiydi. Tam da bugün Abluka Kafe'de otururken, henüz tanıştığım biri bir örnek verdi:

- İnanamıyorum ya! Konsere gidiyorum, dinlemeye değil de kayda almaya, bir yerlerde paylaşmaya... Dönüp bakınca bir hatıram olsun diye değil. Sonrasında bakar, hatırlayıp yad ederiz gibi bir niyetim yok artık. Paylaşmak zorunda hissediyorum, istediğim için değil; kaydırmak için buradayım, neyi göstermeye çalışıyorum ki?

## 2. Profilimdeki kişi ben miyim?

Paylaşımlarımız, sosyal medya profillerimiz gerçekten bizi mi ifade ediyor? Bir zamanlar, çok uzak değil, bu mecraların ilk zamanlarını ele alalım. Facebook'ta yaptığımız paylaşımlar, babalarımızın, abilerimizin çocuklarını gururla çektiği fotoğraflar gibiydi. Henüz başlamamışken hazırlığı yapılmış dizilerin jenerikleri sırasında o tüplü televizyonun önünde verilmiş, el emeği göz nuru, düşük bütçeli cosplay'ler... Ne güzeldi değil mi? Daha gerçekti aslında.

## 3. Geri gelsin istedim.

Ben de dedim ki: "Bu içimden geçenlerden bahsedip, gerçekten kendime ait, girip okununca kendimi görebileceğim, belki de kendimi anlatabileceğim bir yerim olmasın mı?" Bu yüzden, sizlerle bu ilk blogumu paylaşmak beni çok heyecanlandırıyor. Biraz daha uzaklaşıp, kendimi burada siz okurlarıma ifade etmek ne güzel. Utanıyorum biraz, yalan olmasın ama şu an bu kelimeleri dökerken ne kadar mutluyum, anlatamam.

## 4. Blog yazmaya nasıl başlarım?

Peki, hepimizin kafasında bir soru var değerli okur: Biraz araştırma yaptıktan sonra, bu işin aslında zamanla nasıl geliştiğini, aslında çok güzel inceliklerinin olduğunu gördüm. Bunlardan, ayrıca önümüzdeki yazılarımda bahsedeceğim ama şimdi nasıl başlayacağımızı konuşalım.

### 4.1 Yazımı nerede yazacağım?

İlk blog yazımı yıllar önce, hiç hatırlamadığım bir kullanıcı adıyla Blogger’da yazmıştım. O dönemlerde oldukça popülerdi. Bu sene ise YouTube kanalımda verdiğim eğitimlerin ardından, bu eğitimleri destekleyecek bazı analiz oyunları yazıyorum. Bunun için Medium’u tercih ettim.

Siz de Medium gibi bir platformda yazılarınızı, düşüncelerinizi, uzmanlaşmak istediğiniz ya da hâlihazırda ilgilendiğiniz hobileriniz hakkında gönül rahatlığıyla yazmaya başlayabilirsiniz. Baktığınızda, okumak da yazmak kadar keyif veriyor insana.

Ancak, bende farklı bir durum oldu. Medium’a 3 yazı yazdıktan sonra, bu yapılan geri bildirimler ne kadar hoşuma gitse de, kendimi oraya ait hissedemeyeceğimi fark ettim. Neden aynı zamanda kendi şahsi sitemde bu işe devam etmeyeyim diye düşündüm.

### 4.2 Kendi sitemi yapmalıyım

"Kendi sitemi yapmalıyım," diyerek çıktım bir yola. Uğraştım, araştırdım, nasıl yapabilirim diye. Her satırına elim değsin, arkamı yaslanınca "Bunu ben yaptım!" diyebileyim istedim. Bir noktada, mesleğim de bu, yapabilirim diyerek kolları sıvadım. Sonunda, bugün içime sinerek sizlerin kullanımına açtım.

Bir yazının, bir ürünün sizin olması, ona emek vermenin mutluluğunu sizlerle paylaşmak isterim. Eş zamanlı olarak, burada sizlerle ders notlarımı paylaşabileceğim; bir yandan da kendimi geliştirdiğim bir kanal oluşturdum. Umuyorum, devamı da çok yakında gelecek.

Bu yüzden bu işin yarını yok. Eğer blog yazmak istiyorsanız yapmanız gereken tek şey, bir platform seçip sadece yazmaya başlamak. İstediğiniz, dilediğiniz konuyu seçin; nasıl mutlu oluyorsanız. Kendinizi nasıl ifade etmek istiyorsanız, özgürce yazmaya başlayın.

Bu yolda size eşlik edecek insanlardan bir anı bırakın her yazınıza. Devamı gelecektir; ne yapmanız gerektiğini yolda öğreneceksiniz.

Daha da bu konu hakkında söyleyecek bir şeyim yok. Blog sayfama hoş geldiniz. Güzel anılar dilerim.

-Mert Kaan Çukadar
